การประมาณค่ามวลชีวภาพเหนือพื้นดิน (Above-Ground Biomass: AGB) ถือเป็นหัวใจสำคัญในการจัดการทรัพยากรป่าไม้ เนื่องจากช่วยสะท้อนถึงปริมาณคาร์บอนที่กักเก็บในระบบนิเวศ การใช้ดัชนีพืชพรรณ (Vegetation Indices: VIs) จากข้อมูลภาพถ่ายดาวเทียม เช่น NDVI, SAVI และ EVI ได้รับความนิยมอย่างแพร่หลายในการสร้างแบบจำลองทำนายค่า AGB เนื่องจากสามารถเชื่อมโยงความสัมพันธ์ระหว่างค่าการสะท้อนแสงกับชีวมวลพืชได้อย่างมีประสิทธิภาพ (Lu, 2006)
	งานวิจัยหลายชิ้นพบว่า NDVI มีความสัมพันธ์เชิงบวกกับมวลชีวภาพเหนือพื้นดิน แต่เมื่อความหนาแน่นของเรือนยอดเพิ่มขึ้น NDVI จะมีแนวโน้มอิ่มตัว จึงมีการพัฒนา VI อื่น ๆ เช่น SAVI และ MSAVI2 เพื่อลดผลกระทบจากพื้นดินที่ไม่ปกคลุมด้วยพืชพรรณ เลือกใช้ดัชนีพืชพรรณที่เหมาะสมจึงมีความสำคัญต่อความแม่นยำของแบบจำลองทำนาย AGB
	นอกจากนี้ การใช้วิธีทางสถิติ เช่น การวิเคราะห์ถดถอยเชิงเส้น (Linear Regression) ด้วยวิธี Stepwise Regression เพื่อคัดเลือกตัวแปร มักถูกนำมาใช้ในการสร้างสมการทำนาย AGB จากดัชนีพืชพรรณ (Vegetation Indices) เพื่อระบุว่าดัชนีใดมีอิทธิพลต่อการทำนายมากที่สุด (Wongchai, Insuan, และ Promwungkwa, 2020) ขณะเดียวกัน วิธีการเรียนรู้ของเครื่อง (Machine Learning: ML) เช่น การวิเคราะห์ถดถอยเชิงเส้น (Linear Regression) แบบใส่ทุกตัวแปร, Random Forest, Decision Tree, XGBoost และ Support Vector Regression (SVR) ก็ถูกนำมาเปรียบเทียบกับวิธีเชิงสถิติแบบดั้งเดิม เพื่อประเมินศักยภาพในการเพิ่มความแม่นยำของการทำนายค่ามวลชีวภาพเหนือพื้นดิน (Yan, และคนอื่นๆ, 2023)
	โดยสรุป การประมาณค่า AGB จากดัชนีพืชพรรณมีการพัฒนาอย่างต่อเนื่อง ทั้งในด้านการเลือก VI ที่เหมาะสม การปรับปรุงแบบจำลองทางสถิติ และการบูรณาการกับ ML ซึ่งช่วยให้สามารถสร้างแผนที่ชีวมวลที่มีความละเอียดและแม่นยำมากขึ้น เพื่อนำไปใช้ประโยชน์ในการจัดการป่าไม้และการติดตามการเปลี่ยนแปลงของคาร์บอน
